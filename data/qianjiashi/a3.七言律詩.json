[
  {
    "title": "早朝大明宮",
    "paragraphs": [
      "銀燭朝天紫陌長，禁城春色曉蒼蒼。",
      "千條弱柳垂青鎖，百囀流鶯繞建章。",
      "劍佩聲隨玉墀步，衣冠身惹御爐香。",
      "共沐恩波鳳池上，朝朝染翰侍君王。"
    ],
    "author": "賈至",
    "dynasty": "唐",
    "notes": [],
    "sentence": "銀燭朝天紫陌長，禁城春色曉蒼蒼。"
  },
  {
    "title": "和賈舍人早朝",
    "paragraphs": [
      "五夜漏聲催曉箭，九重春色醉仙桃。",
      "旌旗日暖龍蛇動，宮殿風微燕雀高。",
      "朝罷香菸攜滿袖，詩成珠玉在揮毫。",
      "欲知世掌絲綸美，池上於今有鳳毛。"
    ],
    "author": "杜甫",
    "dynasty": "唐",
    "notes": [],
    "sentence": "五夜漏聲催曉箭，九重春色醉仙桃。"
  },
  {
    "title": "和賈舍人早朝",
    "paragraphs": [
      "絳幘雞人報曉籌，尚衣方進翠雲裘。",
      "九天閶闔開宮殿，萬國衣冠拜冕旒。",
      "日色才臨仙掌動，香菸欲傍袞龍浮。",
      "朝罷須裁五色詔，佩聲歸到鳳池頭。"
    ],
    "author": "王維",
    "dynasty": "唐",
    "notes": [],
    "sentence": "九天閶闔開宮殿，萬國衣冠拜冕旒。"
  },
  {
    "title": "和賈舍人早朝",
    "paragraphs": [
      "雞鳴紫陌曙光寒，鶯囀皇州春色闌。",
      "金闕曉鍾開萬戶，玉階仙仗擁千官。",
      "花迎劍佩星初落，柳拂旌旗露未乾。",
      "獨有鳳凰池上客，陽春一曲和皆難。"
    ],
    "author": "岑參",
    "dynasty": "唐",
    "notes": [],
    "sentence": "雞鳴紫陌曙光寒，鶯囀皇州春色闌。"
  },
  {
    "title": "上元應制",
    "paragraphs": [
      "高列千峯寶炬森，端門方喜翠華臨。",
      "宸遊不爲三元夜，樂事還同萬衆心。",
      "天上清光留此夕，人間和氣閣春陰。",
      "要知盡慶華封祝，四十餘年惠愛深。"
    ],
    "author": "蔡襄",
    "dynasty": "宋",
    "notes": [],
    "sentence": "天上清光留此夕，人間和氣閣春陰。"
  },
  {
    "title": "上元應制",
    "paragraphs": [
      "雪消華月滿仙台，萬燭當樓寶扇開。",
      "雙鳳雲中扶輦下，六鰲海上駕山來。",
      "鎬京春酒沾周宴，汾水秋風陋漢才。",
      "一曲昇平人盡樂，君王又進紫霞杯。"
    ],
    "author": "王淇",
    "dynasty": "宋",
    "notes": [],
    "sentence": "雪消華月滿仙台，萬燭當樓寶扇開。"
  },
  {
    "title": "侍宴",
    "paragraphs": [
      "皇家貴主好神仙，別業初開雲漢邊。",
      "山出盡如鳴鳳嶺，池成不讓飲龍川。",
      "妝樓翠幌教春住，舞閣金鋪借日懸。",
      "敬從乘輿來此地，稱觴獻壽樂鈞天。"
    ],
    "author": "沈佺期",
    "dynasty": "唐",
    "notes": [],
    "sentence": "山出盡如鳴鳳嶺，池成不讓飲龍川。"
  },
  {
    "title": "答丁元珍",
    "paragraphs": [
      "春風疑不到天涯，二月山城未見花。",
      "殘雪壓枝猶有橘，凍雷驚筍欲抽芽。",
      "夜聞啼雁生鄉思，病入新年感物華。",
      "曾是洛陽花下客，野芳雖晚不須嗟。"
    ],
    "author": "歐陽修",
    "dynasty": "宋",
    "notes": [],
    "sentence": "殘雪壓枝猶有橘，凍雷驚筍欲抽芽。"
  },
  {
    "title": "插花吟",
    "paragraphs": [
      "頭上花枝照酒卮，酒卮中有好花枝。",
      "身經兩世太平日，眼見四朝全盛時。",
      "況復筋骸粗康健，那堪時節正芳菲。",
      "酒涵花影紅光溜，爭忍花前不醉歸。"
    ],
    "author": "邵雍",
    "dynasty": "宋",
    "notes": [],
    "sentence": "頭上花枝照酒卮，酒卮中有好花枝。"
  },
  {
    "title": "寓意",
    "paragraphs": [
      "油壁香車不再逢，峽雲無跡任西東。",
      "梨花院落溶溶月，柳絮池塘淡淡風。",
      "幾日寂寥傷酒後，一番蕭瑟禁菸中。",
      "魚書欲寄何由達，水遠山長處處同。"
    ],
    "author": "晏殊",
    "dynasty": "宋",
    "notes": [],
    "sentence": "梨花院落溶溶月，柳絮池塘淡淡風。"
  },
  {
    "title": "寒食書事",
    "paragraphs": [
      "寂寂柴門村落裏，也教插柳紀年華。",
      "禁菸不到粵人國，上冢亦攜龐老家。",
      "漢寢唐陵無麥飯，山溪野徑有梨花。",
      "一樽竟藉青苔臥，莫管城頭奏暮笳。"
    ],
    "author": "趙鼎",
    "dynasty": "宋",
    "notes": [],
    "sentence": "漢寢唐陵無麥飯，山溪野徑有梨花。"
  },
  {
    "title": "清明",
    "paragraphs": [
      "佳節清明桃李笑，野田荒冢只生愁。",
      "雷驚天地龍蛇蟄，雨足郊原草木柔。",
      "人乞祭餘驕妾婦，士甘焚死不公侯。",
      "賢愚千載知誰是，滿眼蓬蒿共一丘。"
    ],
    "author": "黃庭堅",
    "dynasty": "宋",
    "notes": [],
    "sentence": "佳節清明桃李笑，野田荒冢只生愁。"
  },
  {
    "title": "清明",
    "paragraphs": [
      "南北山頭多墓田，清明祭掃各紛然。",
      "紙灰飛作白蝴蝶，淚血染成紅杜鵑。",
      "日落狐狸眠冢上，夜歸兒女笑燈前。",
      "人生有酒須當醉，一滴何曾到九泉。"
    ],
    "author": "高菊卿",
    "dynasty": "宋",
    "notes": [],
    "sentence": "人生有酒須當醉，一滴何曾到九泉。"
  },
  {
    "title": "郊行即事",
    "paragraphs": [
      "芳原綠野恣行時，春入遙山碧四圍。",
      "興逐亂紅穿柳巷，困臨流水坐苔磯。",
      "莫辭盞酒十分勸，只恐風花一片飛。",
      "況是清明好天氣，不妨遊衍莫忘歸。"
    ],
    "author": "程顥",
    "dynasty": "宋",
    "notes": [],
    "sentence": "芳原綠野恣行時，春入遙山碧四圍。"
  },
  {
    "title": "鞦韆",
    "paragraphs": [
      "畫架雙裁翠絡偏，佳人春戲小樓前。",
      "飄揚血色裙拖地，斷送玉容人上天。",
      "花皮潤沾紅杏雨，彩繩斜掛綠楊煙。",
      "下來閒處從容立，疑是蟾宮謫神仙。"
    ],
    "author": "僧惠洪",
    "dynasty": "宋",
    "notes": [],
    "sentence": "花皮潤沾紅杏雨，彩繩斜掛綠楊煙。"
  },
  {
    "title": "黃鶴樓",
    "paragraphs": [
      "昔人已乘黃鶴去，此地空餘黃鶴樓。",
      "黃鶴一去不復返，白雲千載空悠悠。",
      "晴川歷歷漢陽樹，芳草萋萋鸚鵡州。",
      "日暮鄉關何處是，煙波江上使人愁。"
    ],
    "author": "崔顥",
    "dynasty": "唐",
    "notes": [],
    "sentence": "黃鶴一去不復返，白雲千載空悠悠。"
  },
  {
    "title": "旅懷",
    "paragraphs": [
      "水流花謝兩無情，送盡東風過楚城。",
      "蝴蝶夢中家萬里，杜鵑枝上月三更。",
      "故園書動經年絕，華髮春催兩鬢生。",
      "自是不歸歸便得，五湖煙景有誰爭。"
    ],
    "author": "崔塗",
    "dynasty": "唐",
    "notes": [],
    "sentence": "蝴蝶夢中家萬里，杜鵑枝上月三更。"
  },
  {
    "title": "答李儋",
    "paragraphs": [
      "去年花裏逢君別，今日花開又一年。",
      "世事茫茫難自料，春愁黯黯獨成眠。",
      "身多疾病思田裏，邑有流亡愧俸錢。",
      "聞道欲來相問訊，西樓望月幾回圓。"
    ],
    "author": "韋應物",
    "dynasty": "唐",
    "notes": [],
    "sentence": "世事茫茫難自料，春愁黯黯獨成眠。"
  },
  {
    "title": "江村",
    "paragraphs": [
      "清江一曲抱村流，長夏江村事事幽。",
      "自去自來樑上燕，相親相近水中鷗。",
      "老妻畫紙爲棋局，稚子敲針作釣鉤。",
      "多病所須惟藥物，微軀此外更何求。"
    ],
    "author": "杜甫",
    "dynasty": "唐",
    "notes": [],
    "sentence": "清江一曲抱村流，長夏江村事事幽。"
  },
  {
    "title": "夏日",
    "paragraphs": [
      "長夏江村風日清，檐牙燕雀已生成。",
      "蝶衣曬粉花枝午，蛛網添絲屋角晴。",
      "落落疏廉邀月影，嘈嘈虛枕納溪聲。",
      "久斑兩鬢如霜雪，直欲樵漁過此生。"
    ],
    "author": "張文潛",
    "dynasty": "宋",
    "notes": [],
    "sentence": "長夏江村風日清，檐牙燕雀已生成。"
  },
  {
    "title": "積雨輞川莊作",
    "paragraphs": [
      "積雨空林煙火遲，蒸藜炊黍餉東菑。",
      "漠漠水田飛白鷺，陰陰夏木囀黃鸝。",
      "山中習靜合朝槿，松下清齋折露葵。",
      "野老與人爭席罷，海鷗何事更相疑。"
    ],
    "author": "王維",
    "dynasty": "唐",
    "notes": [],
    "sentence": "積雨空林煙火遲，蒸藜炊黍餉東菑。"
  },
  {
    "title": "新竹",
    "paragraphs": [
      "插棘編籬謹護持，養成寒碧映漣漪。",
      "清風掠地秋先到，赤日行天午不知。",
      "解籜時聞聲簌簌，放梢初見影離離。",
      "歸閒我欲頻來此，枕簟仍教到處隨。"
    ],
    "author": "陸游",
    "dynasty": "宋",
    "notes": [],
    "sentence": "插棘編籬謹護持，養成寒碧映漣漪。"
  },
  {
    "title": "偶成",
    "paragraphs": [
      "閒來無事不從容，睡覺東窗日已紅。",
      "萬物靜觀皆自得，四時佳興與人同。",
      "道通天地有形外，思入風雲變態中。",
      "富貴不淫貧賤樂，男兒到此是豪雄。"
    ],
    "author": "程顥",
    "dynasty": "宋",
    "notes": [],
    "sentence": "富貴不淫貧賤樂，男兒到此是豪雄。"
  },
  {
    "title": "表兄話舊",
    "paragraphs": [
      "夜合花開香滿庭，夜深微雨醉初醒。",
      "遠書珍重何由達，舊事淒涼不可聽。",
      "去日兒童皆長大，昔年親友半凋零。",
      "明朝又是孤舟別，愁見河橋酒幔青。"
    ],
    "author": "竇叔向",
    "dynasty": "唐",
    "notes": [],
    "sentence": "夜合花開香滿庭，夜深微雨醉初醒。"
  },
  {
    "title": "遊月陂",
    "paragraphs": [
      "月坡堤上四徘徊，北有中天百尺臺。",
      "萬物已隨秋氣改，一樽聊爲晚涼開。",
      "水心雲影閒相照，林下泉聲靜自來。",
      "世事無端何足計，但逢佳節約重陪。"
    ],
    "author": "程顥",
    "dynasty": "宋",
    "notes": [],
    "sentence": "水心雲影閒相照，林下泉聲靜自來。"
  },
  {
    "title": "月夜舟中",
    "paragraphs": [
      "滿船明月浸虛空，綠水無痕夜氣衝。",
      "詩思浮沈檣影裏，夢魂搖拽櫓聲中。",
      "星辰冷落碧潭水，鴻雁悲鳴紅蓼風。",
      "數點漁燈依古岸，斷橋垂露滴梧桐。"
    ],
    "author": "戴復古",
    "dynasty": "宋",
    "notes": [],
    "sentence": "數點漁燈依古岸，斷橋垂露滴梧桐。"
  },
  {
    "title": "長安秋望",
    "paragraphs": [
      "雲物淒涼拂署流，漢家宮闕動高秋。",
      "殘星幾點雁橫塞，長笛一聲人倚樓。",
      "紫豔半開籬菊靜，紅衣落盡渚蓮愁。",
      "鱸魚正美不歸去，空戴南冠學楚囚。"
    ],
    "author": "趙嘏",
    "dynasty": "唐",
    "notes": [],
    "sentence": "殘星幾點雁橫塞，長笛一聲人倚樓。"
  },
  {
    "title": "新秋",
    "paragraphs": [
      "火雲猶未斂奇峯，欹枕初驚一葉風。",
      "幾處園林蕭瑟裏，誰家砧杵寂寥中。",
      "蟬聲斷續悲殘月，螢焰高低照暮空。",
      "賦就金門期再獻，夜深搔首嘆飛蓬。"
    ],
    "author": "杜甫",
    "dynasty": "唐",
    "notes": [],
    "sentence": "蟬聲斷續悲殘月，螢焰高低照暮空。"
  },
  {
    "title": "中秋",
    "paragraphs": [
      "皓魄當空寶鏡升，雲間仙籟寂無聲。",
      "平分秋色一輪滿，長伴雲衢千里明。",
      "狡兔空從弦外落，妖蟆休向眼前生。",
      "靈槎擬約同攜手，更待銀河澈底清。"
    ],
    "author": "李樸",
    "dynasty": "宋",
    "notes": [],
    "sentence": "皓魄當空寶鏡升，雲間仙籟寂無聲。"
  },
  {
    "title": "九日藍耕會飲",
    "paragraphs": [
      "老去悲秋強自寬，興來今日盡君歡。",
      "羞將短髮還吹帽，笑倩旁人爲正冠。",
      "藍水遠從千澗落，玉山高並兩峯寒。",
      "明年此會知誰健，醉把茱萸仔細看。"
    ],
    "author": "杜甫",
    "dynasty": "唐",
    "notes": [],
    "sentence": "老去悲秋強自寬，興來今日盡君歡。"
  },
  {
    "title": "秋思",
    "paragraphs": [
      "利慾驅人萬火牛，江湖浪跡一沙鷗。",
      "日長似歲閒方覺，事大如天醉亦休。",
      "砧杵敲殘深巷月，梧桐搖落故園秋。",
      "欲舒老眼無高處，安得元龍百尺樓。"
    ],
    "author": "陸游",
    "dynasty": "宋",
    "notes": [],
    "sentence": "砧杵敲殘深巷月，梧桐搖落故園秋。"
  },
  {
    "title": "與朱山人",
    "paragraphs": [
      "錦裏先生烏角巾，園收芋慄未全貧。",
      "慣看賓客兒童喜，得食階除鳥雀馴。",
      "秋水才深四五尺，野航恰受兩三人。",
      "白沙翠竹江村暮，相送柴門月色新。"
    ],
    "author": "杜甫",
    "dynasty": "唐",
    "notes": [],
    "sentence": "白沙翠竹江村暮，相送柴門月色新。"
  },
  {
    "title": "聞笛",
    "paragraphs": [
      "誰家吹笛畫樓中，斷續聲隨斷續風。",
      "響遏行雲橫碧落，清和冷月到簾櫳。",
      "興來三弄有桓子，賦就一篇懷馬融。",
      "曲罷不知人在否，餘音嘹亮尚飄空。"
    ],
    "author": "趙嘏",
    "dynasty": "唐",
    "notes": [],
    "sentence": "誰家吹笛畫樓中，斷續聲隨斷續風。"
  },
  {
    "title": "冬景",
    "paragraphs": [
      "晴窗早覺愛朝曦，竹外秋聲漸作威。",
      "命僕安排新暖閣，呼童熨貼舊寒衣。",
      "葉浮嫩綠酒初熟，橙切香黃蟹正肥。",
      "蓉菊滿園皆可羨，賞心從此莫相違。"
    ],
    "author": "劉克莊",
    "dynasty": "宋",
    "notes": [],
    "sentence": "晴窗早覺愛朝曦，竹外秋聲漸作威。"
  },
  {
    "title": "冬至",
    "paragraphs": [
      "天時人事日相催，冬至陽生春又來。",
      "刺繡五紋添弱線，吹葭六管動飛灰。",
      "岸容待臘將舒柳，山意衝寒欲放梅。",
      "雲物不殊鄉國異，教兒且覆掌中杯。"
    ],
    "author": "杜甫",
    "dynasty": "唐",
    "notes": [],
    "sentence": "天時人事日相催，冬至陽生春又來。"
  },
  {
    "title": "梅花",
    "paragraphs": [
      "衆芳搖落獨鮮妍，占斷風情向小園。",
      "疏影橫斜水清淺，暗香浮動月黃昏。",
      "霜禽欲下先偷眼，粉蝶如知合斷魂。",
      "幸有微吟可相狎，不須檀板共金樽。"
    ],
    "author": "林逋",
    "dynasty": "宋",
    "notes": [],
    "sentence": "疏影橫斜水清淺，暗香浮動月黃昏。"
  },
  {
    "title": "左遷至藍關示侄孫湘",
    "paragraphs": [
      "一封朝奏九重天，夕貶潮陽路八千。",
      "本爲聖朝除弊政，敢將衰朽惜殘年。",
      "雲橫秦嶺家何在，雪擁藍關馬不前。",
      "知汝遠來應有意，好收吾骨瘴江邊。"
    ],
    "author": "韓愈",
    "dynasty": "唐",
    "notes": [],
    "sentence": "一封朝奏九重天，夕貶潮陽路八千。"
  },
  {
    "title": "干戈",
    "paragraphs": [
      "干戈未定欲何之，一事無成兩鬢絲。",
      "蹤跡大綱王粲傳，情懷小樣杜陵詩。",
      "鶺鴒音斷人千里，烏鵲巢寒月一枝。",
      "安得中山千日酒，酩然直到太平時。"
    ],
    "author": "王中",
    "dynasty": "宋",
    "notes": [],
    "sentence": "鶺鴒音斷人千里，烏鵲巢寒月一枝。"
  },
  {
    "title": "歸隱",
    "paragraphs": [
      "十年蹤跡走紅塵，回首青山入夢頻。",
      "紫綬縱榮爭及睡，朱門雖富不如貧。",
      "愁聞劍戟扶危主，悶聽笙歌聒醉人。",
      "攜取舊書歸舊隱，野花啼鳥一般春。"
    ],
    "author": "陳摶",
    "dynasty": "宋",
    "notes": [],
    "sentence": "十年蹤跡走紅塵，回首青山入夢頻。"
  },
  {
    "title": "山中寡婦",
    "paragraphs": [
      "夫因兵亂守蓬茅，麻苧裙衫鬢髮焦。",
      "桑柘廢來猶納稅，田園荒盡尚徵苗。",
      "時挑野菜和根煮，旋砍生柴帶葉燒。",
      "任是深山最深處，也應無計避徵徭。"
    ],
    "author": "杜荀鶴",
    "dynasty": "唐",
    "notes": [],
    "sentence": "夫因兵亂守蓬茅，麻苧裙衫鬢髮焦。"
  },
  {
    "title": "送天師",
    "paragraphs": [
      "霜落芝城柳影疏，殷勤送客出鄱湖。",
      "黃金甲鎖雷霆印，紅錦韜纏日月符。",
      "天上曉行騎只鶴，人間夜宿解雙鳧。",
      "匆匆歸到神仙府，爲問蟠桃熟也無。"
    ],
    "author": "朱權",
    "dynasty": "明",
    "notes": [],
    "sentence": "天上曉行騎只鶴，人間夜宿解雙鳧。"
  },
  {
    "title": "送毛伯溫",
    "paragraphs": [
      "大將南征膽氣豪，腰橫秋水雁翎刀。",
      "風吹鼉鼓山河動，電閃旌旗日月高。",
      "天上麒麟原有種，穴中螻蟻豈能逃。",
      "太平待詔歸來日，朕與先生解戰袍。"
    ],
    "author": "明世宗",
    "dynasty": "明",
    "notes": [],
    "sentence": "大將南征膽氣豪，腰橫秋水雁翎刀。"
  }
]